Rusijos invazija, okupacija ir aneksija, tarptautinės teisės sulaužymas, kišimasis į kitos šalies politinius procesus.
Rusijos agresijos stabdymas, atgrasymas. Tokios frazės šiandien jau nestebina ir, regis, yra įprastos tarptautinės leksikos
dalis Vakaruose, su kuriais Kremliaus santykiai – kone blogiausi nuo Sovietų sąjungos žlugimo. Ne paslaptis, kad tokį santykių
pablogėjimą iššaukė 2014 m. Kremliaus įvykdyta Krymo aneksija ir sukeltas karas Ukrainoje. Neigiamą požiūrį į Kremlių formuoja
ir Rusijos kariniai veiksmai Sirijoje, kibernetinės atakos, šnipinėjimo veikla, kišimasis į politinius procesus JAV,
Vakarų Europoje, prieš Vakarus nukreiptos karinės pratybos, kuriose imituojama karinė agresija ES ir NATO nares.